<!DOCTYPE html>
<html lang="en">
  <head>
    <meta charset="UTF-8">
    <meta name="viewport" content="width=device-width, initial-scale=1.0">
    <meta http-equiv="X-UA-Compatible" content="ie=edge">
    <title>忍波羅蜜多</title>
    <style>
        body {
            font-family: 16px;
        }
        .quote {
            font-size: 12px;
            color: blue;
        }
    </style>
  </head>
  <body>
    <button onclick="toggle()">toggle</button>
    <h1>忍波羅蜜多分五</h1>
    <li>一 忍之自性</li>
    <li>二 趣入修忍之方便</li>
    <li>三 忍之差別</li>
    <li>四 修忍時如何行</li>
    <li>五 此等攝義</li>
    <h2>忍之自性</h2>
    <p>今初耐他怨害‧安受自身所生眾苦‧及善安住法思勝解。此等違品亦有三種‧初謂瞋恚‧次謂瞋恚及怯弱心‧三謂不解無其樂欲。圓滿忍辱波羅蜜多者‧唯由自心滅除忿等修習圓滿‧非為觀待一切有情悉離暴惡‧非能辦故‧調伏自心即能成辦所為事故。</p>
    <p class="quote">入行論云‧「惡有情如空‧非能盡降伏‧唯摧此忿心‧如破一切敵。以皮覆此地‧豈有爾許皮‧唯以鞋底皮‧如覆一切地。如是諸外物‧我不能盡遮‧應遮我自心‧何須遮諸餘。」
    </p>
    <h2>趣入修忍之方便</h2>
    <p>第二趣入修忍之方便者‧雖有多門‧且當宣說修忍勝利不忍過患。其中勝利如</p>
    <p class="quote">菩薩地云‧「謂諸菩薩‧先於其忍見諸勝利‧謂能堪忍補特伽羅‧於當來世無多怨敵無多乖離‧有多喜樂‧臨終無悔‧於身壞後當生善趣天世界中。見勝利已自能堪忍‧勸他行忍‧讚忍功德‧見能行忍補特伽羅慰意慶喜。」
     <br/>
     攝波羅蜜多論云‧「若有棄捨利他意‧佛說忍為勝方便‧世間圓滿諸善事‧由忍救護忿過失。是具力者妙莊嚴‧是難行者最勝力‧能息害心野火雨‧現後眾害由忍除。諸勝丈夫堪忍鎧‧惡人粗語箭難透‧反成讚歎微妙華‧名稱花鬘極悅意。」
     <br/>
     又云‧「忍為巧處成色身‧功德端嚴相好飾。」
    </p>
    <p>謂有情邪行不退利他‧從能摧壞眾多善根忿恚怨敵而為救護‧下劣為害亦能堪忍‧是極悅意莊嚴之具。諸難行者破煩惱逼惱最勝之力‧能滅害心大火之水‧諸暴惡人以邪行箭不能透鎧‧微妙色身具金色相‧奪諸眾生眼觀意思‧是能造此黠慧巧師‧以如此等眾多勝利而為讚歎。
    </p>
    <p class="quote">入行論云‧「若勵摧忿勃‧此現後安樂。」</p>
    <p>若能恆常修習堪忍不失歡喜‧故於現法一切時中常得安樂。於當來世破諸惡趣生妙善趣‧畢竟能與決定勝樂‧故於現後悉皆安樂。此等勝利皆由忍生‧於此因果關係乃至未得堅固猛利定解之時‧當勤修學。</p>
    <p>瞋恚過患中‧不現見之過患者‧
    </p>
    <p class="quote">入行論云‧「千劫所集施‧供養善逝等‧此一切善行‧一恚能摧壞。」
    </p>
    <p>此是如其聖勇所說錄於入行‧曼殊室利遊戲經說‧摧壞百劫所積眾善。
    </p>
    <p class="quote">入中論亦說‧「由起剎那忿恚意樂‧能摧百劫修習施戒波羅蜜多所集諸善。」
    </p>
    <p>須瞋何境者‧或說菩薩或說總境‧前者與入中論所說符合‧
    </p>
    <p class="quote">如云‧「由瞋諸佛子‧百劫施戒善‧剎那能摧壞。」
    </p>
    <p>生恚之身者‧
    </p>
    <p class="quote">入中論釋說‧「菩薩生瞋且壞善根‧況非菩薩而瞋菩薩。」
    </p>
    <p>境為菩薩隨知不知‧見可瞋相隨實不實‧悉如前說能壞善根。總其能壞善根‧非是定須瞋恚菩薩‧
    </p>
    <p class="quote">集學論云‧「聖說一切有教中亦云‧諸比丘‧見此比丘以一切支禮髮爪塔‧發淨心否。如是‧大德。諸比丘‧隨此覆地下過八萬四千踰繕那乃至金輪‧盡其中間所有沙數‧則此比丘應受千倍爾許轉輪王位。」
    <br/>
    乃至「具壽鄔波離來世尊所‧恭敬合掌安住一面‧白世尊言‧世尊說此比丘善根如是廣大‧世尊‧如此善根何能微薄銷滅永盡。鄔波離‧若於同梵行所而為瘡患‧為瘡患已我則不見有如是福‧鄔波離‧此大善根由彼微薄銷滅永盡。鄔波離‧故於枯樹且不應起損害之心‧況於有識之身。」
</p>
    <p>壞善根義‧有諸智者作如是說‧摧壞先善速疾感果之功能‧令果久遠‧先當出生瞋等之果‧非後遇緣不自生果‧以世間道皆不能斷所斷之種‧定不能斷煩惱種故。然此理不定‧如諸異生‧以四對治力‧淨治不善所獲清淨‧雖非斷種‧然後遇緣其異熟果定不生故。又已感異熟善不善業‧雖非斷種‧然後遇緣亦定不生異熟果故。又加行道得頂忍時‧未斷邪見及惡趣因不善種子‧然遇緣時‧亦定不起邪見及惡趣故。又如前引「諸業於生死隨重‧」隨先熟一善不善業‧暫遮餘業成熟之位‧僅以此義不能立為壞善不善‧亦未說故。又異熟暫遠‧不能立為壞善根義‧若不爾者‧應說一切有力不善業‧皆壞善根故。故於此中清辯論師如前所說‧以四種力淨治不善‧及由邪見損害之心摧壞善根‧俱如敗種‧雖遇助緣而不發芽‧後雖遇緣亦不能生果。又如前說‧雖以四力淨所造罪而得清淨‧而與發生上道遲緩無相違義。故有一類‧雖壞布施護戒之果圓滿身財‧然不能壞修習能捨及能斷心作用等流‧後仍易起施戒善根。又有一類‧雖壞施戒作用等流同類相續‧然未能壞發生圓滿身資財等。又有一類如前所說‧若不瞋恚授記菩薩‧一劫所能圓滿道證‧由起瞋心自相續中已有之道‧雖不棄捨‧然一劫中進道遲緩。總之如淨不善‧非須盡淨一切作用‧故壞善根亦非壞盡一切作用‧此極重要。唯應依止佛陀聖教‧及依教之正理而善思擇‧故當善閱經教而善思擇。如是能引極非可愛粗猛異熟‧及能滅除餘業所引最極可愛無量異熟‧是為非現見之過患。</p>
    <p>現法過患者‧意不調柔心不靜寂。又諸喜樂‧先有失壞後不可得‧睡不安眠‧心失堅固平等而住。若瞋恚重‧雖先恩養忘恩反殺‧諸親眷屬厭患棄捨‧雖以施攝亦不安住等。
    </p>
    <p class="quote">入行論云‧「若持瞋箭心‧意不受寂靜‧喜樂不可得‧無眠不堅住。有以財供事‧恩給而依止‧彼反於瞋恚‧恩主行弒害。由
        瞋親友厭‧施攝亦不依‧總之有瞋恚‧全無安樂住。」
        <br/>
        本生論亦云‧「忿火能壞妙容色‧雖飾莊嚴亦無美‧縱臥安樂諸臥具‧忿箭刺心而受苦。忘失成辦自利益‧由忿燒惱趣惡途‧失壞名稱及義利‧猶如黑月失吉祥。雖諸親友極愛樂‧忿墮非理險惡處‧心於利害失觀慧‧多作乖違心愚迷。由忿串習諸惡業‧百年受苦於惡趣‧如極損他來復讎‧怨敵何有過於此。此忿為內怨‧我如是知已‧士夫誰能忍‧令此張勢力。」
    </p>
    <p>此等過患皆從忿起乃至未得決定了解應當修習。
    </p>
    <p class="quote">如入行論云‧「無如瞋之惡‧無如忍難行‧故應種種理‧殷重修堪忍。」
    </p>
    <p>由見勝利過患為先‧應以多門勤修堪忍。初句之理由‧
    </p>
    <p class="quote">如入中論釋云‧「如大海水‧非以秤量能定其量‧其異熟限亦不能定。故能如是引非愛果‧及能害善‧除不忍外‧更無餘惡最為強盛。」
    </p>
    <p>若僅生最大非愛異熟而不壞善根‧則非如此最大惡故。然能雙具引大異熟及壞善根所有惡行‧除瞋而外餘尚眾多‧謂誹謗因果所有邪見‧及謗正法‧並於菩薩尊長等所起大輕蔑‧生我慢等‧如集學論應當了知。</p>
    <p class="quote"></p>
    <p></p>
    <p class="quote"></p>
    <p></p>
    <p class="quote"></p>
    <p></p>
    <p class="quote"></p>
    <p></p>
    <p class="quote"></p>
    <script>
        function toggle(){
            var elements = document.getElementsByClassName("quote");
            for(var i=0;i<elements.length;i++){
                    elements[i].hidden = !elements[i].hidden
            }
        }
    </script>
</body>
</html>