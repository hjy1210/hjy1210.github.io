<!DOCTYPE html>
<html lang="en">
  <head>
    <meta charset="UTF-8">
    <meta name="viewport" content="width=device-width, initial-scale=1.0">
    <meta http-equiv="X-UA-Compatible" content="ie=edge">
    <title>忍波羅蜜多</title>
    <style>
        body {
            font-family: 16px;
        }
        .quote {
            font-size: 12px;
            color: blue;
        }
    </style>
  </head>
  <body>
  <button onclick="toggle()">toggle</button>
  <h1>佈施波羅蜜分四</h1>
  <ul>
    <li>一布施度性</li>
    <li>二轉趣發起布施方便</li>
    <li>三布施差別</li>
    <li>四此等略義</li>
</ul>
<h2>布施度性</h2>
<p class="quote">多菩薩地云‧「云何施自性‧謂諸菩薩不顧自身一切資具‧所有無貪俱生之思‧及此所發能捨施物身語二業。」</p>
<p>謂善捨思‧及此發起身語諸業。圓滿布施波羅蜜多‧不待於他捨所施物‧捐除眾生所有貧窮。若不爾者‧現有眾多貧乏眾生‧過去諸佛所行布施‧當非究竟‧是故身語非為主要‧唯心為主。謂自所有身財善根‧一切慳執皆悉破除‧至心施他。又非唯此‧即諸捨報亦施有情‧由修此心到極圓滿‧即滿布施波羅蜜多故。</p>
<p class="quote">如入行論云‧「若除眾生貧‧是施到彼岸‧現有貧眾生‧昔佛如何度。一切有及果‧心與諸眾生‧說名為施度‧以是施即心。」</p>
<p>故修布施波羅蜜多‧現無財物可施於他‧當由多門引發捨心漸令增長。</p>
<h2>轉趣發起布施方便</h2>
<p>第二者唯盡破除身財慳吝‧猶非布施波羅蜜多。慳是貪分‧小乘羅漢並其種子無餘斷故‧故非唯除慳執施障‧須由至心發心施他一切所有。此須修習攝持過患‧惠施勝利‧故當宣說。</p>
<p class="quote">月燈經云‧「此腐爛色身‧命亦動無主‧如夢如幻化。愚夫由貪此‧造極重惡業‧而隨罪惡轉‧不智被死乘‧當往那洛迦。」</p>
<p>此說身不潔淨‧命常動搖如懸岩水‧身命俱是隨業自在‧無我主宰‧觀其虛妄猶如夢幻滅除貪著。貪若未除則隨貪轉‧造大惡行而往惡趣。</p>
<p class="quote">修無邊門陀羅尼經云‧「諸有情鬥諍‧根本為攝持‧故於境斷愛‧斷愛得總持。」<br/>集學論云‧「如是我身心‧一一剎那滅‧若以無常身‧垢穢常流注‧得常淨菩提‧豈非獲無價。」<br/>本生論云‧「無我易壞無堅身‧眾苦無恩恆不淨‧此身若能饒利他‧不生歡喜非聰叡。」</p>
<p>雖勤守護無堅實身‧然定須捨‧若思施他能辦眾多自他義利‧未能如是淨修其心‧當自思擇我誠愚癡‧故當發心施他身等。</p>
<p class="quote">入行論云‧「捨一切涅槃‧我心修滅度‧一切終頓捨‧施諸有為勝。」<br/>
    攝波羅蜜多論云‧「資財無常現可見‧若能任運起大悲‧當知布施極順理‧猶如他物寄自舍。若施由此無恐怖‧置於自家生怖畏‧無足共他恆須護。若施無此諸過失‧由施能生他世樂‧不施現法亦生苦‧人間諸財如流星‧定無不捨諸財物。諸未施財無常滅‧由施反成有財庫‧饒利有情所惠施‧諸財無堅亦有實。若能惠施智者讚‧此諸愚夫樂集財‧攝持終無不離散‧由施恆感諸盛事。由捨不起染污執‧慳非聖道生煩惱‧若施即是道中尊‧聖呵餘者為惡道。」</p>
<p>隨修大小一切善根‧至心迴向成辦有情‧現前究竟廣大利樂而行布施‧則由依於一一有情得爾許福‧速當圓滿福德資糧。</p>
<p class="quote">如寶鬘論云‧「如所說福德‧假說有色相‧盡殑伽沙數‧世界難容納。此是世尊說‧正因亦現成‧有情界無量‧欲利亦復然。」</p>
<p>又能障礙捨心增長‧增長慳貪能令捨心未生不生‧已生退失‧所有眷屬及諸資財‧先已有者不應攝持‧若他施與亦不應受。</p>
<p class="quote">攝波羅蜜多論云‧「由何增長慳吝過‧或能不令捨心增‧虛誑攝持為障礙‧菩薩應當盡斷除。若諸能障惠施心‧及障真正菩提道‧如是財寶或王位‧皆非菩薩所應取。」</p>
<p>如是行時‧若由慳心貪著資具‧應念能仁捨一切有而證菩提‧我亦誓願隨佛學習。我將身財一切善根‧於有情所先已惠施‧若我今者仍貪資財而受用者‧如同諸象為日所逼‧入水洗沐至乾岸已‧於地滾倒‧見土沾身仍下水洗次復如前‧如是思已當修無貪。
</p>
<p class="quote">即前論云‧「應念諸佛殊勝行‧當自立誓思隨學‧為除貪著攝持故‧以善分別觀察心。我身已施諸眾生‧施身果法我亦捨。我若反貪諸外物‧如象洗垢非我理。」
</p>
<p>如是多思能捨勝利‧若能引發廣大歡喜‧及多思惟攝持過患‧若能引發極大怖畏‧則能任運生惠施心。如是修習慈悲之心‧及善思惟諸佛菩薩傳記等後‧亦當引發能捨之心。
</p>
<p>發起道理者‧</p>
<p class="quote">如入行論云‧「身及諸受用‧三世一切善‧為利諸有情‧故當無惜施。」
</p>
<p>謂身受用善根三法‧為所緣境‧思惟惠施一切有情。如是若於一切所有破我所愛‧數數修習施他之心‧是名菩薩。
</p>
<p class="quote">如攝波羅蜜多論云‧「此等一切是汝物‧於此我無我所慢‧數數觀察此希有‧隨行正遍覺功德‧誰有此德名菩薩‧難思勝士佛所說。」
</p>
<p>現在力弱勝解未熟‧意樂將身已施有情‧不當真實施彼肉等‧然於身命‧若不淨修能捨意樂‧由未修故後亦不能惠施身命‧集學論中作如是說‧故從現在當修意樂。
    集學論說‧如是至心於有情所‧已捨衣食及房舍等‧若受用時當作是念‧為利他故受用此等。若忘此心‧愛著自利而受用者‧是染違犯。若無愛著‧或忘安住緣利一切有情之想‧或貪利益餘一有情‧非染違犯。於已施他‧作他物想‧為自受用成不與取‧若價滿足‧犯別解脫他勝處罪。此中有說‧以是迴施一切有情‧待一有情價不能滿‧故無他勝。有餘師說‧於一一有情‧皆施全物‧前說非理。餘者又云‧雖已施他他未攝受‧故無他勝。其密意者‧謂於人趣至心迴施‧他亦了知執我有時‧作他物想為自利取‧若價滿足可成他勝‧故說是為他部之義‧亦不應理。若謂受用他有情物作利他事‧由作是念而受用者悉無違犯。
    </p>
<p class="quote">集學論云‧「以有主財護有主身‧若由是念受用無罪‧僕使恆時為主作業‧非自有財以為存活。」
</p>
<p>設作是念‧此諸資具已施有情‧他未聽許用當有罪。無如是過‧
</p>
<p class="quote">即前論云‧「譬如有僕善勤主事‧主因病等其心狂亂‧雖未聽許受用無罪。」
</p>
<p>現於有情一切不施‧以心惠施實為欺誑‧故如此修全無堅實。莫生不信。
</p>
<p class="quote">即前論云‧「若有一類於如是行‧諸菩薩前未見實施而不信解‧不應道理。當知捨心最希有故‧於此道理‧有起疑惑‧不應道理。」</p>
<p></p>
<p class="quote"></p>
<p></p>
<p class="quote"></p>
<p></p>
<p class="quote"></p>
<p></p>
<p class="quote"></p>
<p></p>
<script>
    function toggle(){
        var elements = document.getElementsByClassName("quote");
        for(var i=0;i<elements.length;i++){
                elements[i].hidden = !elements[i].hidden
        }
    }
</script>

</body>
</html>












